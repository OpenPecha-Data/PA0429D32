saptama adhyāyaḥsvayambhūdharmadhātuvāgīśvaragutikṛtapravartano nāmaatha bhūyaḥ sa maitreyo
bodhisattvo mahāmatiḥ|bhagavanta ta mānasya sāñjalirevamavravīt

bhagavacchilayāchādya dharmmadhātumimaṃ kadā|kenaiva hetunā stūpaṃ ko vyadhādīṣṭikāmayaṃ

bhagavantatsamālokya sarvvāllokānsakautukān|etaddhetu samādiśya vinodayitumarhati

iti saṃprārthitaṃ tena maitreyena munīśvaraḥ|bhagavānsa mahāsattvaṃ sampaśyannevamādiśat

śṛṇu maitreya yenāyaṃ guptikṛto prakāśane|etaddhetuṃ samākhyāsi sarve lokābhibodhane

tadyathā nivṛtiṃ yāte saṃbuddhe kanakamunau|viṃśati varṣa sāhasra nṛrṇāmāyu yadā bhavet

tadābhū bhagavāṃñchāstā dharmmarājo munīśvaraḥ|sarvajño'rhamahābhijñaḥ kāśyapākhyastathāgataḥ

sa saṃbuddho mahāpuryā vārāṇasyāmupāśrame|mṛgadāve jināvāse vijahāra sasāṃdhikaḥ

tadā saṃbodhisattvo'haṃ jyotirājā bhidhaḥkila|kāśyapasya jagacchāmtuḥ śaraṇastha upāsakaḥ

yadā sa kāśyapaḥ śāstā sarvatraidhātukādhipaḥ|saddharmmaṃ samupādeṣṭuṃ sabhāsane samāśrayet

tatsaddharmmāmṛtaṃ pātuṃ sarve lokāḥ samāgatāḥ|brahmaśakrādayo devāḥ sarve lokādhipā api

grahāstārāgaṇaścāpi vidyādharāścasāpsarāḥ|siddhāsādhyāśca rudrāśca yakṣa guhyaka kinnarāḥ

kumbhāṇḍā rākṣasāścāpi nāgāśca garuḍā api|ṛṣayastāpasāścāpi tīrthikā brahmacāriṇaḥ

yatayo yoginaścāpi tathānyecāpyupāsakāḥ|brāhmaṇā kṣatriyāścāpi rājānopi mahībhṛtaḥ

vaiśyāśca mantriṇo'mātyā bhṛtyā sainyādhipāgaṇā apiḥśilpino vaṇijaścāpi sārthavāho mahājanāḥ

paurā jānapadā grāmyānaigamāḥ pārvatā api|tathonya deśikā lokā api sarvve samāgatāḥ

tatra sabhāsanāsīnaṃ saṃbuddha staṃ munīśvaraṃ|bhagavantaṃ samālokya sarve saṃghāḥ samāyayuḥ

bhikṣavaḥ śrāvakāḥ sarve yatayo yogino'piḥ|cailakāvratinaścāpi sarve upāsakā api

bhikṣuṇyopi tathā sarvāścailikāḥ vratiṇyaḥ|śrāvikāścāpiḥ tathānyāḥ samupāgatāḥ

bodhisattvā mahāsattvā ṛṣayo brahmacāriṇaḥ|tīrthikā vaiṣṇavāḥ śaivārnirganthāśca tapasvinaḥ

tathānye'pi samāyātāḥ saddharmaguṇalālasāḥ|sarve'pi te munīndra staṃ dṛṣṭvā yayau pramoditāḥ

tatra sarve'pi te lokāstaṃ munīndraṃ yathākramaṃ|abhyarcya vidhinā natvā tatsabhāyāmupāśrayan

tatra sarve'pi te lokāḥ parivṛtya samantataḥ|puraskṛtya munīndrantaṃ saṃpaśyantaḥ samāhitāḥ

tatsaddharmmāmṛtaṃ pātuṃ tṛṣārttā iva sāgaraṃ|sāñjalayaḥ prasannāsyāḥ samātasthu yathākramaṃ

tāṃlokānsamupāsīnānsarvānsaghānsurānapi|sarvāllokādhipāṃścāpi dṛṣṭvā sa bhagavāñjinaḥ

āryasatyaṃ samārabhya saṃbodhi jñānasādhanaṃ|ādi madhyānta kalyāṇaṃ saddharmma samupādiśat

tatsaddharmmāmṛtaṃ pītvā sarve'lokāḥ pravodhitāḥ|sadā bhadrasukhaṃ prāpnu samīcchire susaṃvaraṃ

tataḥ sarve'pi te lokāḥ saṃbuddha guṇavāñchinaḥ|bodhicaryā vrataṃ dhṛtvā saṃcarire sadā śubhe

tadā sarvāṇi kāryāṇi kṛtvā vajrī sa yogavit|mañjudevaḥ sa bhāryānte svayaṃ nirvṛtimāyayau

tato gatvā mahācīne sa mañjuśrī jināśrameṃ|svadivyavapurādhāya taṃsthau bhāryā samanvitaḥ

atra teṣāṃ śarīrāṇi śiṣyāḥ sarve'pi pāvake|saṃskṛtya vidhināsthīni gṛhitvā samaśodhayan

tataste'tra tadasthīnigarvyasthāpya yathāvidhi|caityaṃ kṛtvā pratisthāpya samabhyarcya sadābhajana

yeyīdaṃ caityamabhyarcya bhajanti śraddhayā sadā|te tasya mañjudevasya saddharmmaguṇamāpnuyuḥ

matvaivaṃ yebhivāñchanti mañjuśrī dharmmasadguṇaṃ|atra mañjuśrī yaścaitya sarvadā prabhajantu
te

ityādiṣṭaṃ munīndreṇa niśamya te sabhājanāḥ|sarve tatheti śrutva prātyanandatpravodhitāḥ

athā'sau bhagavān bhūyaḥ śākyasiṃho munīśvaraḥ|maitreya staṃ sabhāṃcāpi samālokyaivamādiśat

tata ścirāṅgate kāle gauḍarāṣṭre narādhipaḥ|abhūtpracaṇḍa devākhyaḥ śrīmān vajradharāṃśajaḥ

sa rājā suciraṃ rājyaṃ nītidharmmeṇa pālayan|sarvāllokāñchubhe dharme niyujya samacārayat

etaddharmmānubhāvena sadā tatra samantataḥ|subhikṣaṃ maṃgalotsāhaṃ nirutpātanavarktata

tadā sarve'pi te lokāḥ saddharmaguṇalālasāḥ|kuladharma samācārā dānaśīlavratāratāḥ

satyasaṃghā nikādhīrāścaturbrahmavihāriṇaḥ|kuleśabhajanaṃ kṛtvā prācaranta mitho hite

dṛṣṭvā sa nṛpatī rājā sarvāllokāñchubhārthinaḥ|muditastānsamāmantraya sampaśyannevamādiśat

bho lokāḥ paurikāḥ sarve saddharma yadi vāñchatha|triratna bhajanaṃ kṛtvā carata bodhisamvaraṃ

tena yūyaṃ śubhātmānaḥ pariśuddhatrimaṇḍalāḥ|bodhisattvā mahāsattvā bhavata bodhicāriṇaḥ

tataste nirmalātmāno niḥkleśo vimalendriyāḥ|arhantā bodhimāsādya sambuddhapadamāpsyathaḥ

ityādiṣṭaṃ narendreṇa sarve lokā niśaṃmyate|tatheti prativijñapya prābhyanandatpravodhitāḥ

tataḥ sarve'pi te lokā dhṛtvā rājñānuśāsanaṃ|triratnabhajanaṃ kṛtvā prācaranta śubhācariṃ

dṛṣṭvā tānsakalāllokān bodhicaryā vratāratān|mahānanda prasannātmā punareva vyacintayan

saphalaṃ jīvitaṃ janma mamayecchāsanāratāḥ|sarve'lokāḥ samādhāya pracaranti sadā śubhe

atha pracaṇḍadevau'sau dṛṣṭvā rājyaṃ mahotsavaṃ|saṃsāre'nartha saṃdṛṣṭvā cintayāmāsa sātmavat

atrāhaṃ jalasāṃkrānto'nu nasyāṃ jirṇṇitendriyaḥ|tadārogābhibhūto'pi vrajeyaṃmaṇaṃ dhruvaṃ

tadatraiva kiyatkālaṃ tiṣṭheyaṃ sansukhānvitaḥ|avaśyaṃ bhāvino bhāvā bhavanti bhavacāriṇāṃ

sadā bhave bhaved bhadrameva saddharmmacāriṇāṃ|duḥkhameva sadā kāmacāriṇāṃ bhavacāraṇe

tasmādahaṃ parityajya kāmāśraya gṛhāśramaṃ|nirjane vana ekākī vihareyaṃ samāhitaḥ

smṛtvā ratnatrayaṃ dhyātvā saṃbodhinihitāśayaḥ|bodhicaryāvrataṃ dhṛtvā saṃcareyaṃ jagaddhite

iti niścitya sa prājñaḥ pracaṇḍadeva ātmavit|nṛpatimantriṇaḥ sarvānsamāmantryaivamādiśat

bho sarva mantriṇo yūyaṃ śṛṇudhvaṃ me vaco hitaṃ|atha mayākhyātaṃ tathā caritumarhatha

tadyathā jarāsākrānto vṛddhosyāṃ jīrṇitendriyaḥ|tathā rogābhibhūto'pi grasiṣye mṛtyunā dhruvaṃ

iti me trasyate cittaṃ durgati bhayaśaṃkitaṃ|avaśyaṃ bhāvino bhāvā bhavacāriṇāṃ

bhave bhavet sadā bhadrameva saddharmacāriṇāṃ|duḥkhameva sadākāmacāriṇāṃ bhavacāriṇe

anartharājyaṃ viṣayopabhogyaṃ bhayaṃkaraṃ sarpabhayākulaṃ yat|anityamasāreti vicintya tatra
āgāramadhyāvasituṃ na rocate

iti matvāhamutsṛjya kāmāśrayaṃ gṛhāśramaṃ|vanāśrame śubhārāme vihartumutsahe'dhunā

tadahaṃ svātmajaṃ putraṃ śaktidevaṃ nṛpāsane|pratiṣṭhāpya nṛpaṃ kartumicchāmi sāṃprataṃ khalu

tad bhavanto niśamyātra sarve'pi mama śāsanaṃ|abhiṣiṃcya nṛpaṃ kṛtvā bhajatainaṃ mamātmajaṃ

ityādiṣṭaṃ narendreṇa śrutvā te mantriṇo janāḥ|pramāṇaṃ śāsanaṃ bharturityevaṃ pratiśuśruvaḥ

tadā sa rājā putraṃ śaktidevamāmantrayaivamāha|bhedo daṇḍaḥ sāmadānamityatyupāyacatuṣṭayaṃ

atrāhaṃ jarasābhikrāntaṃ nūnaṃ syād nirjitendriyaṃ|tadā rogābhibhūte'pi vajreyaṃ maraṇaṃ dhuvaṃ

tad vanāśrayamicchāmi śreyaḥ ślāghena yatmanā|puro mṛtyu ripuṃ hanti gṛhasaṃraktameva vā

tasmāt saṃsārabhīto me vahudhā bhayaśaṃkayā|nātra sthātuṃ manoreme gacchāmi nirjanaṃ vanaṃ

tasmāt mayā yathā proktaṃ tathā caritumarhasi|prajānāṃ pālanaṃ kṛtvā dharmanītyā samācara

lokān mā khekha yattāpaiḥ kuladharmma samācara|pareṣvapi dayāyuktairdānaṃ hi śraddhayā kuru

prāṇātipātādattādāna kāmamithyādiṃ mā kuru|mā mṛṣāvāda paiśūnyaṃ pāruṣyaṃ saṃbhinnameva ca

mābhidhyā vyāpādadoṣairmithyādṛṣṭyādi saṃtyaja|etāni tāni sarvāṇi dhāraya dṛḍhacetasā

pāpānāṃ mūla eṣo hi sugateneti deśitaḥ|itthaṃ kṛte'pi nṛpateritayo na bhaviṣyati

tatkasmāt dharmmeṇa prāpyate rājyaṃ dharmmeṇa dhanavarddhanaṃ|dharmmeṇa dhanasādhyante dharmmeṇa
kāma sidhyate

kāmasidhyena mokṣaṃ ca prāpyate nātra saṃśayaḥ|anena jñānamārgeṇa saśāsa nṛpatiḥ sutaṃ

tataḥsa janako rājā śaktidevaṃ mamātmajaṃ|abhiṣiṃcya pratisthāpya nṛpāsane nṛpaṃ vyadhāt

jñānāṃkuśabhayenaiva kuṃcitaḥ sagajo yathāniva|tatra sa janakaḥ sarva putrāya sarvamarppayet

tyaktvā parigrahān sarvān punarevamabhāṣata|adyārabhyāsi sarveṣāṃ lokānāmadhipaḥ prabhuṃ

sarvadharmānuśāstā ca sarvasattvahitārthabhṛt|namāma pitaraṃ tena śrutvā vākyaṃ rasāniva

dhṛtvājñāṃ te yathā tāta prajānāṃ pratipālane|iti praśāśya tato bhūpaḥ pracaṇḍadeva sanmatiḥ

prabodhya putrapatnyādiṃ eko yayau vanāśrame|tṛṇāsanasa tatra sa nirjaneraṇye vivikte utajāśraye

tṛṇāsanasamāsīna tasthau dhyāna samāhitaḥ|tatraikaṃ viharan kaṃcitkālaṃ sa ṛṣidharmmabhṛt

sarvasattvahitotsāhī manasaivaṃ vyacintayat|kimevaṃ nirjjane'raṇye dhyātvaiko viharanniha

kasmai samupadekṣyāmi saddharmma bodhisādhanaṃ|dānaśīlakṣamāvīryadhyānaprajñāsamudbhavaṃ

puṇyaṃ sattvahitārthāya samākhyātaṃ munīśvaraiḥ|tadevaṃ nirjjane sthitvā kiṃ me dharmārthasādhanaṃ

vinā sattvahitārthena nirartha tapasāpi hi|kimatra duṣkareṇāpi tapasā siddhisādhanaṃ

kevalaṃ sadgatau śrīmatsaukhyalābhārthameva yat|vinā sattvahitārthena niṣphalaṃ siddhisādhanaṃ

tadatra nirjjane sthitvā tapasā niṣphalaṃ mama|yatsattvānāṃ hitārthāya dharmmaśrīguṇasādhanaṃ

vidyāsiddhiḥ samṛddhiśca kṣaṇaṃ vīryabalaṃ śubhaṃ|tat mamaitāni sarvāṇi saṃsiddhi saṃmitānyapi

vinā sattvahitārthena nirarthāni paśoriva|tadidaṃ vratamṛsṛjya duṣkaraṃ bodhimānasaḥ

bodhicaryāvrataṃ dhṛtvā care'haṃ jagaddhite|tasmāt tīrtheṣu tīrtheṣu pīṭheṣu puṇyabhūmiṣu

saddharmmadeśanāṃ kurvan sattvebhyaḥ pracarāṇyahaṃ|etatpuṇyaviśuddhātmā pariśuddhatrimaṇḍalaḥ

āśu bodhiṃ samāsādya saṃbuddhapada māpnuyāṃ|iti niścitya sa prājñaḥ pracaṇḍadeva utthitaḥ

tataḥ sattvahitārthena pracacāra samāhitaḥ|evaṃ saḥ pracaran dharmmamupadeśya samantataḥ

puṇyakṣetreṣu tīrtheṣu pīṭheṣu prāgraman mudā|evaṃ bhraman sa sarvatra bhūtaleṣu yathākramaṃ

krameṇa saṃcarannatra himālaye samāyayau|atrāyātaḥ sa saṃvikṣya sarvatra saṃpramoditaḥ

aho hīdaṃ mahāpīṭhamitiproktābhyanandata|tataḥ sa idamālokya dharmmadhātuṃ jinālayaṃ

jyotirūpyaṃ prasannātmā praṇatvaiha samāyayau|atra sa samupāgatya saṃmikṣyenaṃ jinālayaṃ

yathāvidhi samabhyarcya śraddhābhakti prasannadhīḥ|naikapradakṣiṇīkṛtya stutvā gītairmanoharaiḥ

aṣṭāṃgai praṇatiṃ kṛtvā dhyātvā japtvā bhajan mudā|tataścedaṃ sa saṃvīkṣya mañjudevasya nirmmitaṃ

caityamabhyarcya saṃstutvā gītairnatvā bhajan mudā|tato'sau ca mahādevī yonirūpāṃ khagānanāṃ

samālokya prasannātmā yathāvidhi samarccayet|tatrāpi sa mahāsattva stutvā gītairmanoharaiḥ

aṣṭāṅgaiḥ praṇatiṃ kṛtvā pradakṣiṇātyanekaśaḥ|śraddhayā śaraṇaṃ gatvā smṛtvā dhyātvā samāhitaḥ

tad vidyā dhāraṇīmantraṃ japitvā prābhyanandata|tato'sau ca mahāsattvo vāgmatīpramukhānyapi

tīrthānyetāni sarvāṇi sa samīkṣya prābhyanandata|tata sa teṣu tīrtheṣu sarveṣvapi yathākramaṃ

snātvā dānavratādīni kṛtvā bhajan pramoditaḥ|tato'ṣṭau vītarāgāṃśca dṛṣṭvā sa saṃpraharṣitaḥ

yathāvidhi samabhyarcya stutvā natvā bhajan kramāt|tataḥ pracaṇḍadevaḥ sa bodhisattvaḥ prasāditaḥ

atraiva sarvadāśritya vrataṃ caritumaicchata|tataḥ sa vimalālokya himālaye samantataḥ

saddharma paramānandaṃ bhuktvotsahe sunivṛttau|tataḥ sa mañjudevasya śiṣyaṃ śāsana sambhṛtaṃ

sadguruṃ samupāśritya prārthayadevamānataḥ|bhadantātra puṇyakṣetre mahāpīṭhe himālaye

prabrajyāsambaraṃ dhṛtvā saṃsthātumutsahe sadāḥ|tad bhavān kṛpayā mahayaṃ saṃbodhijñānasādhanaṃ

prabrajyāsamvaraṃ dātuṃ samarhati jagaddhite|iti saṃprārthitaṃ tena niśamya sa guṇākaraḥ

bodhisattvaṃ suvijñaṃ taṃ sampaśyannevamabravīt|ehi bhadra samīcchā te yadyasti bauddhasambare

pravajyā vratamādhāya saṃcarasva samāhitaḥ|ityuktvā sa mahābhijñaḥ pravrajitaṃ vidhāya taṃ

bodhicaryāvrataṃ datvā pracārayejjagaddhite|tatra sa muṇḍitapātrī surakta cīvarāvṛtaḥ

brahmacārī yatirbhikṣuniḥ kleśorhan sudhīrabhūt||śāntaśrībhikṣuriti nāmo'bhūt|tataḥ sa sarvavicchāstā
bodhisattvā hitārthadik

sa devāsuralokānāmapi vandyārcito'bhavat|tadārabhya sa śāntaśrīdharmadhāto jinālaye

triratnabhajanaṃ kṛtvā tasthau bodhivrataṃ caran|sa ekasmin dine cemaṃ jyotīrūpaṃ prabhāsvaraṃ

ratnapadmāsanāsīnaṃ paśyannevaṃ vyacintayet|aho hyayaṃ svayaṃ jāto jyotirūpo prabhāsvaraḥ

ratnapadmāsanāsīnaḥ saṃtiṣṭhate jagaddhite|kiyatkālamayaṃ śrīmān dharmmadhāturjinālayaḥ

evaṃ saṃbhāṣayan lokān saṃsthāsyate jagaddhite|yataḥ kalau samayā te loka pañcakaṣāyite

sarve lokā durācārā bhaviṣyanti durāśayāḥ|madābhimānino duṣṭā lobhinaḥ kāmacāriṇaḥ

īrṣyālavaḥ pramattāśca mātsaryavyākulāśayāḥ|kleśāhaṃkāragarvāndhā nirvivekāḥ pramādinaḥ

kāmabhogātisaṃraktā daśākuśalacāriṇaḥ|tadā kathamayaṃ śrīmān jyotīrūpaḥ prabhāsvaraḥ

ratnapadmāsanāsīna evaṃ tiṣṭhejjagaddhite|nūnaṃ ye lobhino duṣṭāḥ kleśavyākulamānasāḥ

imaṃ caityaṃ pratikṣipya ratnāni saṃharet tadā|duṣṭā ca tathānye'pi duṣṭāḥ kleśābhimāninaḥ

jyotīrūpamimaṃ caityaṃ dhvaṃsayiṣyanti sarvathā|evaṃ tadā kalau kāle dhvaṃsite'smin jinālaye

mahāpātakasaṃbhūtaṃ mahotpātaṃ bhaved dhruvaṃ|iti hetorahaṃ dharmadhātorasya surakṣaṇe

guptikarttu śilāchādya caityaṃ kuryā mahochrayaṃ|tadā sarve'pi lokāste imaṃ stūpaṃ mahochritaṃ

samīkṣya śraddhayā bhaktyā bhajiṣyanti prasāditāḥ|tadaitat puṇyabhāvena sarvadātra samantataḥ

subhikṣaṃ maṅgalotsāhaṃ nirutpātaṃ bhaved dhruvaṃ|iti dhyātvā sa śāntaśrīḥ śāstāraṃ taṃ punarmudā

upetya sāñjalirnatvā prārthayadevamādarāt|bhadanta sadgurośāstaryadicchāmiha sāmprataṃ

dharmmādhātumimaṃ caityaṃ gupti karttuṃ surakṣaṇe|tadūrddha śilayāchādya svīṣṭikābhiḥ samuchritaṃ

stūpaṃ kṛtvā pratiṣṭhāpya sthirīkarttuṃ samutsahe|ityatra me bhavāñchāstā gupti kṛtvābhirakṣaṇe

dharmmadhātoḥ jagadbhartturanujñāṃ dātumarhati|iti saṃprārthite tena śāntaśriyā niśamya saḥ

mahāmatirmahāsattvaṃ taṃ paśyannevamabravīt|bhadrasvaṃyambhūvāṃstasya guptikarttuṃ yadīcchasi

pratyekaṃ śrāvakaṃ yānaṃ muktvā mahati saṃśritaḥ|vajrābhiṣekamādāya cara vajravrataṃ punaḥ

tato mārān vinirjjitya samārādhya jineśvaraṃ|saṃprārthya śilayācchādya kuru stūpaṃ samuchritaṃ

iti śāstā samādiṣṭaṃ niśamya sa pramoditaḥ|śāstāraṃ taṃ praṇatvā ca prārthayadevamādarāt

sadgururme bhavāñchāstā dharmmadhātusurakṣaṇe|vajracaryāvrataṃ datvā cāraya māṃ jagaddhite

iti saṃprārthite tena śāntaśriyā niśamya saḥ|mahāmatirmahāsattvaṃ taṃ samīkṣyaivamabravīt

yadi śraddhāsti te bhadra vajracaryā mahāvrataṃ|yathāvidhi pradāsyāmi tad gṛhāṇa jagaddhite

ityuktvā sa mahācāryastasmai śāntaśriye kramāt|sābhiṣekaṃ mahāyāne vajracaryāvrataṃ dadau

śāntaśrīvajrācārya iti sthāpitaḥ tatkṣaṇe'rye cādhijñaprāpto'bhūt|tataḥ prāptābhiṣekaḥ sa śāntaśrī
vajrayogavit

sa svātmā dakṣiṇāṃ tasmai gurave pradadau mudā|tataḥ sa vajradhṛg yogī mahābhijñaḥ susiddhimān

svakuleśaṃ samārādhya sagaṇaṃ prābhajan mudā|tataḥ sa vajradhṛg yogī mahābhijñaḥ susiddhimān

saddharmmasādhanotsāhī sarvavidyādhipopyabhūt|tataḥ sāsturanujñāṃ sa samāsādya prasāditaḥ

dharmadhātuṃ samārādhya prārthayadevamānataḥ|bhagavan nātha sarvajña bhavatāṃ rakṣaṇāya yat

jyotīrūpaṃ samācchādya caityaṃ karttumihotsahe|tad bhavān trijagannātha kṛpayā me prasīdatu

yada trāpyaparārdha me tatsarva kṣantumarhati|iti saṃprārthya sa prājña jyotīrūpaṃ jinālayaṃ

sa ratnapadmāchādya śilayā samagopayat|taduparīṣṭikābhiśca vidhāya caityamucchritaṃ

yathāvidhi pratiṣṭhāpya mahotsāhaiḥ sadābhajat|tata idañca pucchāgraṃ mañjudevasya nirmmitaṃ

caityaṃ sa śilayāchādya stūpaṃ vyadhāttathottamaṃ|idaṃ stūpaṃ ca sa śāntaśrīḥ pratiṣṭhāpya yathāvidhi

sarvadā śraddhayā bhaktyā mahotsāhairmudābhajat|tataścāsau mahācāryaṃ ārādhya pañcadevatāḥ

pañca sutāḥ pureṣvevaṃ pratiṣṭhāpya sadābhajat|tad yathā devatā pañca prathamaṃ vāyudevatā

vāyupure pratiṣṭhāpya vahnipuro'gnidevatā|nāgapure ca nāgendro vasupure vasundharāṃ

śāntipure mahāśrīmatsambaraṃ sugaṇaṃ tathā|etān sarvān samārādhya sa ācārya yathāvidhi

mahotsāhaiḥ samabhyarcya prābhajan sarvadā mudā|evaṃ kṛtvā sa ācārya śāntaśrīḥ kṛtakṛtyau maharddhikaḥ

bhadraśrīmantrasaṃsiddhaḥ sarvavidyādhipo'bhavat|tato bhūyaḥ sa ācāryo bodhisattvā mahāmatiḥ

sarvasattvahitotsāhī dhyātvaivaṃ samacintayat|atraivamahamārādhya sarvān devān yathāvidhi

pratiṣṭhāpya samabhyarcya mahotsāhairbhaje mudā|tathātra sarvadā dharmmadhātuvāgīśvaraṃ sadā

smṛtvā dhyātvā samārādhya saṃtiṣṭheyaṃ jagaddhite|iti dhyātvā sa śāntaśrīrācāryastriguṇārthabhṛt

sarvasattvahitārthena tathāvatraiva nanditaḥ|evaṃ tā devatā bhaktyā bhajanti ye yathāvidhi

te bhadraśrīguṇāpannā bhaveyurbodhicāriṇaḥ|tad viśeṣaphalaṃ cāpi śṛṇu maitreya sāṃprataṃ

sarva sattvānubodhārtha vakṣyāmyatra samāsataḥ|tadyathā ye samārādhya sagaṇāṃ vāyudevatāṃ

yathāvidhi samabhyarcya saṃbhajante samādarāt|teṣāṃ vātamahotpātabhayaṃ kvāpi na vidyate

nīrogyaṃ śrīsamāpannaṃ kāmabhojyaṃ sadā bhave|ye cāpyevaṃ samārādhya sagaṇāṃ vahnidevatāṃ

yathāvidhi samabhyarcya sambhajante samādarāt|teṣāṃ vahnimahotpātaṃ bhayaṃ kvāpi na vidyate

paripuṣṭendriyārogya mahāsaukhyaṃ sadā bhave|ye cāpyevaṃ samārādhya sagaṇāṃ nāgadevatāṃ

yathāvidhi samabhyarcya prabhajante sadā mudā|teṣāṃ na vidyate kvāpi durbhikṣotpātajaṃ bhayaṃ

bhadraśrīratnasaṃpattikāmabhojyaṃ sadā bhave|ye cāpyevaṃ samārādhya sagaṇāṃ śrībasundharāṃ

yathāvidhi samabhyarcya saṃbhajante samādarāt|teṣāṃ dāridrayaduḥkhādi bhayaṃ nāsti kadācana

bhadraśrīsadguṇāpannamahāsaṃpatsukhaṃ sadā|ye cāpyevaṃ samārādhya sagaṇaṃ sambaraṃ jinaṃ

yathāvidhi samabhyarcya saṃbhajante sadādarāt|teṣāṃ mārāpasargga ca bhayaṃ kvāpi na vidyate

saddharmmaratnasaṃpattimahaiśvaryasukhaṃ sadā|ye cedaṃ caityamārādhya mañjudevasya nirmmitaṃ

yathāvidhi samabhyarcya saṃbhajante samādarāt|taddurbhbhagā durācārā duṣṭā syurna kadācana

sarve dharmādhipā nāthā bhaveyuḥ śrīguṇākarāḥ|ye cāpīdaṃ samārādhya dharmmadhātuṃ jinālayaṃ

yathāvidhi samabhyarcya sambhajante samādarāt|te sarvve vimalatmāno bhadraśrīsadguṇāśrayāḥ

bodhisattvā mahābhijñā bhaveyu bodhicāriṇaḥ|ya etā devatāḥ sarvāḥ smṛtvā dhyātvāpi sarvadā

nāmāpi ca samuccārya saṃbhajante samādritāḥ|te'pi sarve na yāsyanti durggatiṃ ca kadācana

sadā sadgatisaṃjātā bhaveyuḥ śrīguṇāśrayāḥ|tataste sukṛtāraktāḥ sadharmmaguṇalālasāḥ

triratnaśaraṇaṃ kṛtvā saṃcareran sadā śubhe|tataste vimalātmānaḥ pariśuddhendriyāśayāḥ

bodhisattvā mahāsattvāścaturbrahmavihāriṇaḥ|sarvasattvahitādhānaṃ careyurbodhisambaraṃ

tataste bodhisaṃbhāraṃ purayitvā yathākramaṃ|daśabhūmīśvarā nāthā bhaveyuḥ sugatātmajāḥ

tataste nirmmalātmānaḥ saṃsāragati niḥspṛhāḥ|arhantaḥ savala māraṃ nirjitya syurniraṃjanāḥ

trividhāṃ bodhimāsādya saddharmmaguṇabhāskarāḥ|sarvasattvahitārthena saṃbuddhapadamāpnuyu

yepyetadguṇamāhātmyaṃ śrutvāpyatyanumoditāḥ|tathā tatpuṇyamāhātmyaṃ praśasanti samādarāt

te'pi sarve vikalmāṣāḥ pariśuddhitrimaṇḍalāḥ|śrīmantaḥ sadguṇādhārā bhaveyu bodhimānasāḥ

na yāyurdugatiṃ kvāpi sadā sadgatisambhavāḥ|sarvasattvahitaṃ kṛtvā saṃcarerañjagaddhite

tataḥ sarvādhipāste syu rdhammārthi saṃprapūrakāḥ|bodhisaṃbhāraṃ saṃpūrya saṃbuddhapadamāpnuyuḥ

iti satyaṃ parijñāya bauddhaṃ padaṃ yadīcchatha|etān devān samārādhya bhajadhvaṃ sarvadā bhave

etatpuṇyānubhāvena yūyamapyevamābhavaṃ|durggatiṃ naiva yāyāta kadācin kutracid dhruvaṃ

sadā sadgatisaṃjātā bhadraśrīsadguṇāśrayāḥ|bodhisattvā mahāsattvā bhavata bodhicāriṇaḥ

tataḥ saṃbodhisaṃbhāraṃ pūrayitvā yathākramaṃ|trividhāṃ bodhimāsādya saṃbuddhapadamāpsyatha

iti matvātra ye lokā rvāñchanti saugataṃ padaṃ|sa devān sagaṇāṃ sarvān samārādhya bhajantu te

ityādiṣṭaṃ munīndreṇa niśamya te sabhāśritāḥ|sarve tatheti vijñapya prābhyanandan prabodhitāḥ

tadā śāntaśriyā yaṃssaṃ guptikṛto jinālayaḥ|ityādiśya munīndro'pi samādhiṃ viddhekṣaṇaṃ

iti śrīsvayaṃbhūdharmmadhātuvāgīśvara guptikṛta pravarttano nāma saptamo'dhyāyaḥ samāptaḥ|

